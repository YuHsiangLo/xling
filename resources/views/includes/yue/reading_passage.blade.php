<h5>
    準備好之後，請撳「撳呢度開始錄音」並朗讀以下嘅文章。
    讀完文章之後，請撳返相同嘅掣去結束錄音並上傳您嘅音檔。
    結束呢個部分之後，請撳「自由暢談」進入下一個部分。
</h5>
<hr>
<p>
    行山唔單只係一項休閒活動，佢更加係一個良好嘅運動方式同埋對您嘅心理健康有幫助。
    有啲人可能會覺得除非您行一段好長嘅距離，如果唔係都唔叫做行山，但係實際上任何長度嘅行山都可以令身體同埋心靈獲得改善。
    講到行山嘅好處，大家第一個會諗到嘅係行山可以提高心跳速度，繼而增加血液循環。
    血液循環可以提升心臟嘅活動量，達到降低心血管疾病同埋高血壓嘅風險。
    定期咁行山仲可以維持骨骼強健，因為當我哋唔用骨骼嘅時候，佢哋會變得脆弱。
    而行山正正可以鍛鍊骨骼嚟適應唔同嘅使用強度。
    簡單啲嚟講，定期咁行山之所以可以強化您嘅骨骼就係因為用佢哋嘅機會多咗。
    運動可以維持肌肉呢件事大家都知，但係行山仲可以訓練您身體嘅協調性同埋徹底伸展您嘅雙腿嚟增加您身體嘅柔軟度。
</p>
<p>
    有啲人行山嘅時候習慣用行山杖，有啲人可能覺得行山杖睇起嚟有啲搞笑，但係行山杖其實係具備提升運動量嘅效果，因為您嘅胸部同埋手臂嘅肌肉都會得到較大嘅活動量。
    用行山杖亦都可以減輕施加喺膝頭哥上面嘅壓力，因為行山杖可以引導您去用手臂同埋腳嘅力量嚟協助行走，並且有助於減低部分行山人士喺行山之後嘅關節痛。
    喺行一啲比較崎嶇嘅路段，行山杖亦都可以幫助維持平衡。
</p>
<p>
    行山亦都可以舒緩壓力（講起又係，洗碗其實都可以紓壓），因為行山可以令您暫時脫離每日要面對嘅事，並且浸沉喺森林或者公園等等令人放鬆嘅自然環境裏面。
    由於長期嘅壓力會增加心血管疾病同埋高血壓嘅風險，行山所帶嚟嘅紓壓效果正正可以預防呢啲疾病。
    行山可以令您遠離手機、電腦、以及其他容易令人分心嘅電子產品。
    浸沉喺大自然嘅環境亦都有安撫人心嘅效果，並且令到行山人士有機會反思同埋放鬆心靈。
    有啲醫生甚至開始俾慢性病患者藥物以外嘅「行山處方」。
    呢啲自然處方本身唔能夠治療疾病，但係對正規嘅療程有所幫助。
</p>
<p>
    另一個行山嘅好處就係佢有唔同嘅難易度，您可以喺附近嘅公園行十五分鐘、爬上附近座山嘅山頂或者去挑戰垂直攀岩。
    正正因為係咁，行山對唔同體格嘅人都好適合。
    運動員可以藉住行山嚟訓練全身嘅肌肉以維持或者訓練唔同嘅肌群，而業餘行山人士亦都可以藉住行山嚟提升自己嘅平衡感同埋體能。
</p>
<p>
    由於行山往往都係喺唔平坦嘅地面上面活動，佢同喺健身室、踩單車或者喺石屎地上面慢跑會有分別。
    行山人士需要諗點樣喺唔平坦嘅地面上面行下一步，呢啲唔同種類嘅移動方式同喺跑步機上面來回重複嘅動作相當唔同。
    行山嘅時候，我哋嘅身體需要不斷轉換位置同埋方向嚟避開障礙物、調整高度、或者避免跣親，呢啲動作會用到腳以外唔同部分嘅肌群。
    您可能唔會感覺到呢啲肌群有訓練之後嘅痠痛感，但係呢啲肌群實際上正喺度慢慢變得強壯。
    因為您需要平衡感同埋小心嘅動作嚟適應唔同嘅地形，行山亦都可以幫助您更加靈活咁活動身體。
    當您更加清楚意識到您運動嘅一舉一動嘅時候，您會更了解您嘅身體並且感到舒暢。
    透過呢啲訓練，或者您可以完成您一直想嘗試做嘅連續後空翻，或者接住您屋企隻貓踢低咗嘅杯。
    良好嘅專注力亦都可以降低發生意外受傷嘅機率。
    當您行山嘅時候留意您自己嘅步伐，呢樣嘢亦都會令到您有更好嘅運動習慣，因為您可以透過更加了解自己嘅身體活動方式同埋知道點樣去保持健康。
</p>
<p>
    除此之外，山徑或者山徑附近嘅地方通常都係景色優美。
    好多人想行山其實都係因為呢啲優美嘅景色。
    有邊個會唔鍾意欣賞沙灘嘅夕陽或者感受夏日嘅微風吹過山上面嘅樹梢呢？
</p>
<p>
    行山為咗安全起見最好同多一個人行。
    行山亦都係一個好好嘅機會去花時間同您嘅朋友或者家人傾計同埋相處。
    一路行一路暢所欲言可以增進人與人之間嘅連結。
    因為行山亦都可以提振心情，所以佢都係一個共享優質時間嘅機會。
</p>
<p>
    想要全心全意去享受行山嘅過程，您只係需要一啲簡單嘅準備。
    首先您要帶一支水，呢樣嘢喺天氣炎熱嘅時候尤其重要。
    第二重要嘅係購買適合嘅鞋款，好嘅行山鞋要能夠支撐您嘅腳踝同埋保護您嘅腳底，咁樣係為咗確保您嘅腳同埋腿部唔會承受過多嘅壓力。
    如果係著新嘅行山鞋，您可以行短程嘅山路嚟磨合新鞋，令到鞋嘅材質軟化並且幫助您嘅身體去適應新鞋。
    如果著新鞋去行長途嘅山，無論對鞋嘅品質有幾好，您隻腳都可能喺您行完山之後生出一個個大嘅水泡。
    根據您行山嘅地點，您可能需要一張地圖（或者一位識得睇地圖嘅同伴）嚟確保您可以安全咁返嚟。
</p>
<p>
    行山作為一種安全嘅運動方式，佢嘅門檻好低，而且接近唔使洗錢。
    佢可以促進人與人之間嘅關係並且維持您身體同心靈嘅健康，一個禮拜只需要幾個鐘頭就能夠對您嘅健康同埋抗壓性有顯著嘅功效。
    最後，只要您肯問，好多本地嘅社團都可以提供一張有唔同行山難度嘅路線清單俾您。
</p>
<hr>
<h5>
    多謝您讀完呢篇文章。
    您可以撳返相同嘅掣嚟結束錄音，然後撳「上傳錄音檔」嚟上傳您嘅錄音。
    完成之後，請撳「自由暢談」嘅頁面進入下一個部分。
</h5>
